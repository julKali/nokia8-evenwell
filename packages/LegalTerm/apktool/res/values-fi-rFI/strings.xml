<?xml version="1.0" encoding="utf-8"?>
<resources>
    <string name="nokia_legal_title">HMD:n oikeudelliset tiedot</string>
    <string name="privacy_activity">HMD:n tietosuojaseloste</string>
    <string name="privacy_context">"HMD Globalin tuotteita ja palveluja koskeva Tietosuojaseloste

Voimassa 1. marraskuuta 2018 alkaen

Asiakkaan tietosuoja on meille tärkeä

HMD Global Oy on sitoutunut kunnioittamaan käyttäjien tietosuojaa ja noudattamaan sovellettavaa tietosuojalainsäädäntöä. Tämä Tietosuojaseloste (jäljempänä Seloste) kuvaa henkilötietojen keräystä ja käyttöä koskevat HMD:n käytännöt tilanteissa, joissa HMD on rekisterinpitäjä tai joissa mainitaan tämän Selosteen soveltamisesta. Henkilötiedot tarkoittavat tietoja, jotka liittyvät asiakkaaseen tai toiseen tunnistettavissa olevaan henkilöön.

Yksittäisiä tuotteita tai palveluja koskevia tietosuojaan liittyviä lisätietoja on tämän Selosteen liitteissä ja muissa ilmoituksissa, joita saatetaan esittää tuotteiden tai palvelujen käytön aikana. Mikäli tällaisten ilmoitusten ja tämän Selosteen välillä on ristiriitaisuutta, ilmoitukset ovat ensisijaisia.

Tutustu tähän Selosteeseen huolellisesti. Vastaamme mahdollisiin kysymyksiin mielellämme.

Mitä tietoja keräämme?

Henkilötietoja kerätään, kun käyttäjä ostaa HMD:n tuotteita tai palveluja, rekisteröityy niiden käyttäjäksi tai käyttää niitä ja kun käyttäjä ottaa osaa myyntikampanjoihin tai tutkimuksiin tai muutoin asioi HMD:n kanssa. HMD kerää esimerkiksi seuraaviin ryhmiin kuuluvia henkilötietoja:

•　Tuotteiden ja palvelujen käyttöönotto. HMD:n tuotteet ja palvelut saattavat edellyttää sähköistä aktivointia. Sen yhteydessä HMD:lle lähetetään tiedot laitteen ja sovelluksen tyypistä sekä laitteen, sovelluksen, verkon ja tilauksen yksilölliset tunnisteet.

•　Tuotteiden ja palvelujen käyttö.

　o　Kun käyttäjä käyttää HMD:n palveluja, HMD:n palvelimet keräävät automaattisesti joitakin tietoja. Tällaisia tietoja ovat tavallisesti IP-osoite, käyttöajat, linkittävät verkko-osoitteet, avatut sivut, käytetyt linkit ja ominaisuudet, tarkasteltu tai pyydetty sisältö sekä selaimen tai sovelluksen kieli. HMD:n sovellukset voivat aika ajoin ottaa yhteyden HMD:n palvelimiin esimerkiksi tarkistaakseen saatavilla olevat päivitykset tai lähettääkseen palvelun käyttöön liittyviä tietoja.

　o　Kehitysohjelmat. HMD saattaa pyytää käyttäjää liittymään vapaaehtoisiin tuotteiden ja palvelujen kehitys- tai tutkimusohjelmiin, joissa kerätään yksityiskohtaisia tietoja. Lisätietoja on käyttäjäkokemusohjelmaa koskevassa liitteessä.

　o　Paikka- ja sijaintitiedot. Sijaintipohjaiset palvelut käyttävät satelliittipaikannukseen, WLAN-yhteyteen tai IP-osoitteeseen perustuvaa tai muuta verkkoperusteista paikkatietoa. Näitä tekniikoita käytettäessä paikkatietoja sekä laitteen, matkapuhelin- tai WLAN-verkon tai muun verkon yksilöllisiä tunnisteita saatetaan lähettää HMD:lle. HMD ei käytä näitä tietoja henkilön tunnistamiseen ilman käyttäjän suostumusta.

•　Käyttäjän HMD:lle antamat tiedot. Kun käyttäjä luo tilin, tekee ostoksen, pyytää palvelua, osallistuu tutkimukseen tai kampanjoihin tai muutoin asioi HMD:n kanssa, saatamme kysyä esimerkiksi nimeä, sähköpostiosoitetta, osoitetta, käyttäjätunnusta, salasanaa, palautetta, laitteisiin liittyviä tietoja, ikää, sukupuolta, pankkitilin numeroa sekä luottokortin tietoja ja muita vastaavia taloustietoja. Lisäksi pidämme yllä käyttäjän suostumuksia, mieltymyksiä ja asetuksia koskevia tietoja, jotka liittyvät esimerkiksi paikkatietoihin, markkinointiin ja henkilötietojen luovutukseen.

•　Kolmansien osapuolten lähteistä saadut tiedot. HMD saa tiettyjä tietoja kolmansien osapuolten yhteisöpalveluista esimerkiksi silloin, jos käyttäjä kirjautuu tililleen yhteisöpalvelutilin kirjautumistunnuksilla. Lisätietoja on Nokia-puhelintilejä koskevassa liitteessä.

•　Asiakkuuteen liittyvät tapahtumat. HMD pitää yllä käyttäjän asiakkuuteen liittyvien tapahtumien tietoja. Niitä ovat esimerkiksi tiedot ostoksista, latauksista, HMD:lle toimitetuista sisällöistä, pyynnöistä, toimitetuista tuotteista ja palveluista, maksuista ja muista toimituksista sekä yhteydenotoista, viesteistä ja muusta käyttäjän asioinnista HMD:n kanssa. HMD voi sovellettavan lainsäädännön mukaisesti tallentaa asiakaspalvelun ja muiden vastaavien palvelupisteiden puheluja ja muuta viestintää.

Miksi HMD käsittelee henkilötietoja?

HMD voi käsitellä käyttäjän henkilötietoja seuraavassa kuvattuihin tarkoituksiin. Yksi tai useampi tarkoitus voi päteä samanaikaisesti.

•　Tuotteiden ja palvelujen tarjoaminen. Henkilötietoja käytetään tuotteiden ja palvelujen tarjoamiseen käyttäjälle, käyttäjän pyyntöjen käsittelyyn tai tarpeen mukaan muihin käyttäjän ja HMD:n väliseen sopimukseen sisältyvien velvoitteiden täyttämiseen liittyviin tarkoituksiin, tuotteiden ja palvelujen toiminnan ja turvallisuuden varmistamiseen, käyttäjän tunnistamiseen sekä petosten ja muiden väärinkäytösten ehkäisyyn ja tutkintaan. Esimerkiksi laitteen aktivointitietoja käytetään laitteen takuun aktivointiin sekä tähän liittyvien asiakaspalvelujen toimittamiseen käyttäjälle.

•　Tuotteiden ja palvelujen mukautus. Henkilötietojen avulla käyttäjän käyttämiä tuotteita ja palveluja mukautetaan, jotta voidaan tarjota entistä hyödyllisempiä, käyttäjän profiilia ja kiinnostuksen kohteita vastaavia palveluja esimerkiksi antamalla palveluissa suosituksia ja esittämällä mukautettua sisältöä.

•　Tilit. Jotkin palvelut edellyttävät tiliä, jonka avulla käyttäjä voi hallita omia sisältöjään ja asetuksiaan. Lisätietoja on Nokia-puhelintilejä koskevassa liitteessä.

•　Tuotteiden ja palveluiden kehittäminen. Henkilötietoja käytetään HMD:n tuotteiden ja palvelujen, asiakaspalvelun sekä myynnin ja markkinoinnin kehittämiseen. Esimerkiksi liittyessään käyttäjäkokemusohjelmaan käyttäjä luovuttaa henkilötietoja, joiden avulla parannetaan tuotteiden ja palvelujen laatua ja suorituskykyä. Lisätietoja henkilötietojen hyödyntämisestä tuotteiden ja palvelujen kehitystyössä on käyttäjäkokemusohjelmaa koskevassa liitteessä. HMD voi yhdistää tiettyjen HMD:n tuotteiden ja palveluiden käytön yhteydessä kerättyjä käyttäjän henkilötietoja muihin hallussaan oleviin käyttäjän henkilötietoihin, ellei näitä henkilötietoja ole kerätty toiseen käyttötarkoitukseen.

•　Asiakasviestintä. Henkilötietoja käytetään asiakasviestintään, esimerkiksi tuotteiden ja palvelujen muutoksista tiedottamiseen sekä tuotteita ja palveluja koskevien häiriöilmoitusten ja muiden tärkeiden tiedotteiden lähettämiseen ja yhteydenpitoon asiakaspalveluun liittyvissä asioissa. Lisätietoja henkilötietojen hyödyntämisestä asiakaspalvelussa on Nokia Mobile Care  palvelua koskevassa liitteessä.

•　Markkinointi. HMD voi ottaa käyttäjään yhteyttä tiedottaakseen mahdollisista uusista tuotteista, palveluista tai kampanjoista sekä tehdessään markkinatutkimuksia, jos käyttäjä on antanut tähän suostumuksen tai jos tällainen toiminta on muutoin sallittua. Henkilötietoja saatetaan hyödyntää HMD:n tarjonnan mukautukseen, entistä hyödyllisempien, käyttäjän profiilia ja kiinnostuksen kohteita vastaavien palvelujen tarjoamiseen sekä markkinointitarkoituksiin esimerkiksi esittämällä palveluissa mukautettua sisältöä ja antamalla lisävarusteisiin liittyviä suosituksia. Tässä tarkoituksessa voidaan esittää sekä HMD:n että kolmansien osapuolten sisältöä.

Mitkä ovat käsittelyn perusteet?

HMD käsittelee käyttäjän henkilötietoja vain lainmukaisissa tilanteissa ja tarkoituksissa. Käsittely perustuu seuraaviin oikeusperusteisiin:

•　Sopimus. Käyttäjän henkilötietojen käsittely on välttämätöntä käyttäjän ja HMD:n välisen sopimuksen täytäntöönpanoa varten. Henkilötietoja hyödynnetään tuotteiden ja palvelujen tarjoamisessa sekä niiden toimivuuden ja turvallisuuden varmistamisessa. Jos käyttäjä ei anna HMD:lle tarvittavia tietoja, HMD ei voi tarjota käyttäjälle tuotteita tai palveluja. Sopimus on käsittelyn perusteena esimerkiksi seuraavissa tilanteissa:

　o　HMD kerää maksun käsittelyssä ja ostosten toimituksessa tarvittavat henkilötiedot.

　o　Henkilötietoja käytetään asiakasviestintään, esimerkiksi ohjelmistopäivityksistä tiedottamiseen sekä tuotteita ja palveluja koskevien häiriöilmoitusten ja muiden tärkeiden tiedotteiden lähettämiseen ja yhteydenpitoon asiakaspalveluun liittyvissä asioissa.

　•　Oikeutettu etu.  HMD käsittelee henkilötietoja, kun se on tarpeen ajettaessa HMD:n oikeutettuja etuja. Oikeutettu etu tarkoittaa etua, joka on lainmukainen ja HMD:lle tärkeä. Oikeutettuun etuun perustuvissa käsittelytoimissa käyttäjän oikeudet otetaan huomioon ja pyritään tasapainottamaan HMD:n etujen kanssa. Lisätietoja tasapainotesteistä saa ottamalla yhteyden HMD:hen. Käyttäjällä on oikeus vastustaa käsittelyä, joka perustuu oikeutettuun etuun. Lisätietoja oikeuksistasi on kohdassa Mitkä ovat käyttäjän oikeudet?. Oikeutettu etu on käsittelyn perusteena esimerkiksi seuraavissa tilanteissa:

　o　Käyttäjä aktivoi HMD:n tuotteet ja palvelut sähköisesti. Tällöin HMD:lle lähetetään tiedot laitteen ja sovelluksen tyypistä sekä laitteen, sovelluksen, verkon ja tilauksen yksilölliset tunnisteet.

　o　HMD ottaa käyttäjään yhteyden tiedottaakseen uusista tuotteista tai palveluista, jotka ovat samankaltaisia kuin käyttäjän HMD:ltä aiemmin hankkimat.

　o　Henkilötietoja saatetaan hyödyntää HMD:n tarjonnan mukautukseen sekä entistä hyödyllisempien, käyttäjän profiilia ja kiinnostuksen kohteita vastaavien palvelujen tarjoamiseen esimerkiksi antamalla suosituksia ja esittämällä palveluissa mukautettua sisältöä ja markkinointiaineistoa. Tässä tarkoituksessa voidaan esittää kolmansien osapuolten sisältöä.

　o　HMD analysoi tietoja käyttäjän kiinnostuksen kohteista, ostoskäyttäytymisestä ja palautteesta kehittääkseen liiketoimintaansa, tuotteitaan ja palvelujaan.

　o　HMD käsittelee henkilötietoja ehkäistäkseen ja tutkiakseen petoksia ja muita väärinkäytöksiä sekä puolustaakseen HMD:n oikeutettuja etuja esimerkiksi siviili- tai rikosoikeudellisissa menettelyissä.

•　Suostumus. Henkilötietojen käsittely voi perustua käyttäjän antamaan suostumukseen. Näissä tilanteissa HMD pyytää käyttäjältä suostumuksen ennen henkilötietojen käsittelyä. Suostumuksen antaminen on aina vapaaehtoista, ja sen voi peruuttaa milloin tahansa. Suostumuksen peruuttaminen ei vaikuta sellaisen käsittelyn lainmukaisuuteen, joka on tehty suostumuksen perusteella ennen suostumuksen peruuttamista. HMD pitää yllä käyttäjän suostumuksia, mieltymyksiä ja asetuksia koskevia tietoja, jotka liittyvät esimerkiksi markkinointiin, paikkatietoihin ja henkilötietojen luovutukseen. Suostumus on käsittelyn perusteena seuraavissa tilanteissa:

　o　Käyttäjä osallistuu käyttäjäkokemusohjelmaan, ja HMD kerää tietoja siitä, miten käyttäjä käyttää tiettyä HMD:n tuotetta ja/tai palvelua. HMD käyttää tietoja tuotteidensa ja palvelujensa kehittämiseen. Käyttäjä voi peruuttaa suostumuksen laitteen asetuksissa. Lisätietoja on käyttäjäkokemusohjelmaa koskevassa liitteessä.

　o　Käyttäjä rekisteröityy HMD:n postituslistalle saadakseen tietoja uusista tuotteista, palveluista ja kampanjoista. Suostumuksen markkinointiviestinnän vastaanottoon voi peruuttaa uutiskirjeen lopussa olevan tilauksen peruutuslinkin avulla.

　o　Palvelu edellyttää tiliä, jonka avulla käyttäjä voi hallita omia sisältöjään ja asetuksiaan. Käyttäjä voi hallinnoida tietojen käsittelyyn antamiaan suostumuksia tilin asetuksissa.

　o　HMD:n tuotteiden ja palvelujen käyttöön voi sisältyä käyttäjän suostumukseen perustuvaa paikkatietojen hyödyntämistä. Suostumuksen paikkatietojen käsittelyyn voi peruuttaa laitteen tai sovelluksen asetuksissa.

•　Lakisääteinen velvoite. HMD:n on mahdollisesti käsiteltävä henkilötietoja täyttääkseen yhtiötä koskevat lakisääteiset vaatimukset. HMD:llä voi olla lakisääteinen velvoite esimerkiksi luovuttaa käyttäjän henkilötiedot viranomaisille pyydettäessä.

Luovuttaako HMD henkilötietoja?

HMD ei myy eikä vuokraa käyttäjän henkilötietoja kolmansille osapuolille. Käyttäjän henkilötietoja luovutetaan kolmansille osapuolille ainoastaan seuraavissa tilanteissa:

•　HMD-yhtiöt ja valtuutetut kolmannet osapuolet. Henkilötietoja voidaan luovuttaa muille HMD-yhtiöille ja valtuutetuille kolmansille osapuolille, jotka käsittelevät henkilötietoja tässä Selosteessa kuvatuissa tarkoituksissa. Tällaisia tilanteita voivat olla esimerkiksi käyttäjän operaattorin välityksellä tai muulla tavoin tapahtuva laskutus, käyttäjän ostosten toimitus, palvelujen (myös asiakaspalvelun) tarjoaminen, asiakastietojen hallinta ja analysointi, luottotietojen tarkistus ja tutkimusten toteutus. Kun käyttäjä ostaa HMD:n tuotteen, HMD saattaa joutua vaihtamaan tietoja käyttäjän operaattorin kanssa. Tällaiset kolmannet osapuolet eivät saa käyttää käyttäjän henkilötietoja mihinkään muihin tarkoituksiin. HMD velvoittaa ne toimimaan tämän Selosteen mukaisesti sekä huolehtimaan henkilötietojen suojauksesta asianmukaisin turvatoimin.

•　Markkinointi. HMD saattaa luovuttaa käyttäjän henkilötietoja markkinointikumppaneilleen esimerkiksi markkinointikampanjoiden hallintaa varten. HMD voi toteuttaa yhteistä markkinointia ja muuta viestintää yhteistyökumppaneidensa kanssa. Välttääkseen päällekkäistä tai tarpeetonta viestintää ja mukauttaakseen sitä HMD saattaa joutua lain sallimissa määrin vertaamaan HMD:n keräämiä tietoja kumppaninsa keräämiin tietoihin. HMD:n markkinointikumppanit eivät saa käyttää käyttäjän henkilötietoja mihinkään muihin tarkoituksiin. HMD velvoittaa ne toimimaan tämän Selosteen mukaisesti sekä huolehtimaan henkilötietojen suojauksesta asianmukaisin turvatoimin.

•　Henkilötietojen kansainväliset siirrot. HMD:n tuotteiden ja palvelujen tarjoamisessa hyödynnetään eri maissa ja alueilla eri puolilla maailmaa sijaitsevia resursseja ja palvelimia. Tällaisia maita ja alueita ovat esimerkiksi Euroopan unioni, Yhdysvallat, Singapore ja Kiina. Siksi käyttäjän henkilötietoja saatetaan siirtää maasta toiseen sen maan ulkopuolelle, jossa käyttäjä käyttää tuotteita ja palveluja, myös Euroopan talousalueen (ETA) ulkopuolelle sellaisiin maihin, joissa ei ole erityistä henkilötietojen suojaa turvaavaa lainsäädäntöä tai joissa tietosuojalainsäädäntö poikkeaa käyttäjän oman maan lainsäädännöstä. Tällaisissa tapauksissa HMD varmistaa siirron oikeusperusteen sekä käyttäjän henkilötietojen suojan riittävyyden ja lainmukaisuuden esimerkiksi käyttämällä (tarpeen mukaan) asiaankuuluvien viranomaisten hyväksymiä asianmukaisia vakiosopimuksia ja edellyttämällä muiden asianmukaisten teknisten ja organisatoristen tietoturvatoimien käyttöä.

•　Pakolliset luovutukset. HMD saattaa joutua pakottavan lainsäädännön nojalla luovuttamaan käyttäjän henkilötietoja tietyille viranomaisille tai kolmansille osapuolille. Tällaisia tahoja voivat olla esimerkiksi niiden maiden lainvalvontaviranomaiset, joissa HMD tai sen lukuun toimivat kolmannet osapuolet toimivat. HMD saattaa luovuttaa ja muutoin käsitellä käyttäjän henkilötietoja sovellettavan lainsäädännön mukaisesti puolustaakseen HMD:n oikeutettuja etuja esimerkiksi siviili- tai rikosoikeudellisissa menettelyissä.

•　Yritysjärjestelyt. Jos HMD myy, ostaa, yhdistää tai muutoin järjestelee liiketoimintojaan tietyissä maissa, käyttäjän henkilötietoja saatetaan luovuttaa mahdollisille tai todellisille ostajille ja näiden neuvonantajille. Vastaavasti HMD saattaa vastaanottaa henkilötietoja myyjiltä ja näiden neuvonantajilta.

Miten HMD huolehtii lasten tietosuojasta?

HMD:n tuotteet ja palvelut on tavallisesti tarkoitettu yleisesti saataville. HMD ei tietoisesti kerää tietoja lapsista ilman vanhempien tai huoltajien suostumusta.

Miten henkilötietoja suojataan?

Suunnitellessaan ja tuottaessaan tuotteita ja palveluja HMD kiinnittää erityistä huomiota tietosuojaan ja tietoturvaan. Tietosuojaan ja tietoturvaan liittyvistä asioista huolehtivat erikseen nimetyt vastuuhenkilöt. Tietosuojaa ja tietoturvaa koskevia sisäisiä ohjeistuksia sovelletaan asianmukaisin toimin, joita ovat esimerkiksi proaktiivinen ja reaktiivinen riskienhallinta, tietosuojan ja tietoturvan huomioon ottaminen tuotteiden ja palvelujen suunnittelussa, henkilöstön kouluttaminen sekä tuotteiden ja palvelujen vaatimustenmukaisuuden tarkastaminen. HMD huolehtii asianmukaisesti verkkoturvallisuuteen, fyysiseen turvallisuuteen sekä tietojen häviämiseen liittyvistä ja muista vastaavista riskeistä ottamalla huomioon käsittelyn aiheuttaman riskin ja suojattavien tietojen luonteen. Lisäksi HMD myöntää pääsyn henkilötietoja sisältäviin tietokantoihin ainoastaan valtuutetuille henkilöille, joilla on perusteltu tarve käsitellä tällaisia tietoja.

Miten HMD käyttää evästeitä?

HMD käyttää evästeitä ja muita vastaavia tekniikoita verkkosivustojensa ja tarjontansa operointiin ja kehittämiseen. Evästeitä hyödynnetään myös mukautukseen ja mainosten esittämiseen. Jotkin HMD:n verkkosivustot hyödyntävät mainonnan esittämisessä kolmansien osapuolten mainostekniikoita, esimerkiksi DoubleClickiä.

HMD:n sivustoissa voi olla evästeitä asettavia kolmansien osapuolten elementtejä, jotka liittyvät esimerkiksi kolmansien osapuolten yhteisöpalveluihin. Lisätietoja evästeiden käytöstä on HMD:n evästekäytännön kuvauksessa.

Miten kauan tietoja säilytetään?

HMD pyrkii kohtuullisin keinoin pitämään hallussaan olevat henkilötiedot oikeellisina sekä poistamaan virheellisiä ja tarpeettomia tietoja.

Säilytysajat vaihtelevat tietojen tyypin sekä kulloisenkin palvelun tai tuotteen mukaan. Käyttäjän henkilötietojen säilytysaika määräytyy seuraavien tekijöiden perusteella:

•　Tuotteen ja palvelun aktivointitiedot (esimerkiksi laitteen, sovelluksen, verkon ja tilauksen yksilölliset tunnisteet): Tietoja säilytetään takuun voimassaoloajan ja 24 kuukautta takuuajan päättymisen jälkeen.

•　Käyttäjäkokemusohjelman tiedot (esimerkiksi IMEI-koodi, vakaus, akun tila): Tietoja säilytetään niin kauan kuin tili on käytössä. Tiedot poistetaan, kun tili on ollut käyttämättä 24 kuukauden ajan.

•　Tilin tiedot (esimerkiksi nimi, sähköpostiosoite, käyttäjätunnukset, salasanat): Tietoja säilytetään niin kauan kuin tili on käytössä. Tiedot poistetaan, kun tili on ollut käyttämättä 24 kuukauden ajan.

•　Ostostiedot (esimerkiksi tiedot ostoksista ja latauksista, pankkitilin numero, luottokortin tiedot): Kirjanpitosäännösten vuoksi tietoja säilytetään 10 vuoden ajan tietojen keräämisestä lukien.

•　Viestintä- ja yhteystiedot (esimerkiksi nimi, sähköpostiosoite, pyynnöt): Tietoja säilytetään 24 kuukauden ajan tietojen keräämisestä lukien.

Lisäksi HMD:llä on tietojen säilyttämiseen liittyviä lakisääteisiä velvoitteita, jotka ovat pakottavan lainsäädännön noudattamisen edellytys.

Mitkä ovat käyttäjän oikeudet?

Käyttäjällä on jäljempänä kuvattu oikeus tietää, mitä käyttäjää koskevia henkilötietoja HMD:llä on hallussaan. Käyttäjällä on oikeus saada puutteelliset, virheelliset tai vanhentuneet henkilötiedot täydennetyksi tai päivitetyksi. Tietyissä tilanteissa käyttäjällä on oikeus poistattaa henkilötiedot, rajoittaa niiden käyttöä tai siirtoa järjestelmästä toiseen taikka vastustaa henkilötietojen käsittelyä. Käyttäjä voi käyttää oikeuksiaan hallinnoimalla tiliään, hyödyntämällä laitteessa tai palveluissa olevia valikkoja tai ottamalla yhteyden HMD:n asiakaspalveluun. Jos käyttäjä haluaa poistaa henkilötietonsa tai lakkauttaa niiden käsittelyn, tämä voi joissakin tapauksissa tarkoittaa sitä, että HMD ei pysty enää tarjoamaan palveluja käyttäjälle.

•　Oikeus saada pääsy tietoihin. Käyttäjällä on oikeus tietää, mitä häntä koskevia henkilötietoja HMD:llä on hallussaan. Lisäksi käyttäjällä on oikeus saada vahvistus siitä, että HMD ei käsittele käyttäjää koskevia tietoja. Käyttäjällä on tilin asetuksissa pääsy omiin tietoihinsa. Käyttäjä voi pyytää pääsyä tietoihinsa myös toimittamalla pyynnön jäljempänä olevissa yhteystiedoissa mainitulle vastaanottajalle.

•　Oikeus tietojen oikaisemiseen.  Käyttäjällä on oikeus saada puutteelliset tai virheelliset henkilötiedot oikaistuksi. Tiedot voi korjata ja päivittää tilin asetuksissa. Tämä kannattaa tehdä aika ajoin, jotta henkilötiedot pysyvät ajan tasalla. Käyttäjä voi pyytää tietojen oikaisua tai täydennystä myös toimittamalla pyynnön jäljempänä olevissa yhteystiedoissa mainitulle vastaanottajalle.

•　Oikeus tulla unohdetuksi.  Käyttäjällä on oikeus saada henkilötietonsa poistetuksi tietyissä tilanteissa, esimerkiksi silloin, jos tietojen käsittely ei ole enää tarpeen keräyksen alkuperäiseen tarkoitukseen tai jos käsittelyn ainoa peruste on käyttäjän suostumus ja tämä haluaa peruuttaa sen. Käyttäjän tulee ottaa huomioon, että tietoja saatetaan tarvita käyttäjän ja HMD:n välisen sopimuksen täytäntöönpanoa varten tai että HMD:llä voi olla pakottavia ja oikeutettuja perusteita tiettyjen tietojen säilyttämiseen. Jos käyttäjä haluaa poistaa tällaiset tiedot, tämä voi tarkoittaa sitä, että HMD ei pysty enää tarjoamaan palveluja käyttäjälle. Käyttäjä voi poistaa tietonsa tilin asetuksissa tai toimittamalla pyynnön jäljempänä olevissa yhteystiedoissa mainitulle vastaanottajalle.

•　Oikeus vastustaa. Jos henkilötietojen käsittely perustuu oikeutettuun etuun, käyttäjällä on oikeus vastustaa käsittelyä. Käyttäjä voi pyytää HMD:tä lopettamaan käyttäjän henkilötietojen käsittelyn suoramarkkinointi- tai profilointitarkoituksia varten. Uutiskirjeiden vastaanoton voi peruuttaa uutiskirjeiden lopussa olevan tilauksen peruutuslinkin avulla. Käyttäjälle voidaan silti lähettää häiriöilmoituksia ja muita tärkeitä tiedotteita. Käyttäjä voi käyttää vastustamisoikeuttaan tilin asetuksissa tai toimittamalla pyynnön jäljempänä olevissa yhteystiedoissa mainitulle vastaanottajalle.

•　Oikeus käsittelyn rajoittamiseen.  Käyttäjällä voi tietyissä tilanteissa olla oikeus rajoittaa tietojensa käsittelyä. Jos käsittelyä on rajoitettu, tiedot vain tallennetaan eikä niitä käsitellä enempää. Jos käyttäjä esimerkiksi kiistää tietojensa paikkansapitävyyden, kiistanalaisten tietojen käsittelyä rajoitetaan ajaksi, jonka kuluessa niiden paikkansapitävyys varmistetaan. Käyttäjä voi käyttää oikeuttaan käsittelyn rajoitukseen toimittamalla pyynnön jäljempänä olevissa yhteystiedoissa mainitulle vastaanottajalle.

•　Oikeus siirtää tiedot järjestelmästä toiseen.  Jos käsittely on automatisoitua ja perustuu sopimukseen tai suostumukseen, käyttäjällä on oikeus saada HMD:lle antamansa tiedot koneellisesti luettavassa muodossa, jotta ne voidaan siirtää toiselle rekisterinpitäjälle. Tämän voi tehdä tilin asetuksissa tai toimittamalla pyynnön jäljempänä olevissa yhteystiedoissa mainitulle vastaanottajalle.

Jos käyttäjä ei voi käyttää oikeuksiaan käyttämiensä HMD:n tuotteiden ja palveluiden välityksellä, käyttäjä voi ottaa yhteyden HMD:hen seuraavilla tavoilla:

•　Nokia-puhelintilien portaali: www.nokia.com/phones/sso/login

•　Asiakastuki: https://www.nokia.com/fi_fi/phones/support#contact-us

•　Nokia-puhelimen tukisovellus

•　Posti: HMD Global Oy, c/o Privacy, Bertel Jungin aukio 9, 02600 Espoo.

Lisätietoja siirroista kolmansille osapuolille ja kolmansiin maihin sekä edellä mainituista suojatoimista saa ottamalla yhteyden HMD:hen. Jos käyttäjä uskoo HMD:n tässä Tietosuojaselosteessa ja siihen liittyvissä liitteissä esitetyistä periaatteista huolimatta loukanneen sovellettavan tietosuojalainsäädännön mukaisia käyttäjän oikeuksia, käyttäjällä on oikeus tehdä valitus tietosuojaviranomaiselle.

Kuka on käyttäjän henkilötietojen rekisterinpitäjä?

HMD Global Oy on käyttäjän henkilötietojen rekisterinpitäjä, kun henkilötietoja käsitellään käyttäjän Nokia-puhelimen, Nokia-puhelintilien ja muiden niihin liittyvien palvelujen yhteydessä. HMD:n tietosuojavastaava on Jari Koljonen.

Tietosuojakäytäntöihin liittyvissä asioissa HMD:n postiosoite on

HMD Global Oy, c/o Privacy, Bertel Jungin aukio 9, 02600 Espoo.

HMD:n tuotteet ja palvelut voivat sisältää linkkejä muiden yhtiöiden verkkosivustoihin tai palveluihin. Niitä koskevat kulloisenkin yhtiön omat tietosuojakäytännöt. Kaikki tällaisten verkkosivustojen ja palvelujen linkit on tarkoitettu ainoastaan helpottamaan käyttäjän tutustumista sivustoihin ja palveluihin. HMD suosittelee, että käyttäjä perehtyy kolmansien osapuolten tietosuojaselosteisiin ennen henkilötietojen lähettämistä niille.

Tämän Tietosuojaselosteen muutokset

HMD voi aika ajoin päivittää tätä Selostetta tuotteisiin ja palveluihin liittyvien henkilötietojen käsittelykäytäntöjen tai sovellettavan lainsäädännön muutoksia vastaavasti. Tämän Tietosuojaselosteen muutokset ovat nähtävillä HMD:n tietosuojaportaalissa (www.nokia.com/phones/privacyportal), kohdassa Mikä on muuttunut?. Tämän Selosteen yläosaan on lisäksi merkitty, milloin Selostetta on viimeksi päivitetty.

 "</string>
    <string name="user_experience_activity">Käyttäjäkokemusohjelmaa koskeva liite</string>
    <string name="user_experience_content">Käyttäjät voivat auttaa HMD Globalia kehittämään Nokia-puhelimien laatua ja suorituskykyä entisestään. Kun käyttäjä osallistuu käyttäjäkokemusohjelmaan, HMD kerää teknisiä tietoja puhelimesta ja palveluista eli siitä, miten ne toimivat ja miten niitä käytetään. &lt;br/> &lt;br/>Tietoja käytetään esimerkiksi seuraaviin tarkoituksiin: &lt;br/> &lt;br/>•　puhelimen ja sovellusten kehitystyö &lt;br/>•　akun keston parantaminen &lt;br/>•　entistä hyödyllisempien ominaisuuksien ja palvelujen tuominen saataville &lt;br/>•　käyttäjän käyttämien tuotteiden ja palvelujen mukautus sekä entistä hyödyllisempien, käyttäjän profiilia ja kiinnostuksen kohteita vastaavien palvelujen tarjoaminen; HMD voi esimerkiksi antaa palveluissaan suosituksia sekä esittää mukautettua sisältöä ja mainoksia. &lt;br/> &lt;br/>Kerättäviä tietoja ovat esimerkiksi seuraavat: &lt;br/> &lt;br/>•　puhelimen tunnistenumero (IMEI-koodi) &lt;br/>•　puhelimen malli &lt;br/>•　puhelimen järjestelmän ja sovelluksen versio &lt;br/>•　matkaviestinnän maatunnus (MCC) &lt;br/>•　maantieteellinen sijainti (lähin WLAN-tukiasema tai matkapuhelinverkon tukiasema) &lt;br/>•　matkapuhelinverkon tunnus (MNC) &lt;br/>•　IP-osoite &lt;br/>•　akun varaus &lt;br/>•　asennetut sovellukset ja ohjelmistot &lt;br/>•　käytetyt linkit ja ominaisuudet &lt;br/>•　sovellusten käyttötiheys &lt;br/>•　ohjelmistohäiriöiden ja -virheiden tiedot. &lt;br/> &lt;br/>Kerättyjä tietoja ei käytetä henkilön tunnistamiseen. Käyttötiedot voivat kuitenkin yhdistyä puhelimeen siitä kerättyjen tunnisteiden avulla, esimerkiksi IMEI-koodin perusteella. Käyttötiedot liitetään puhelimeen ainoastaan siksi, että HMD voi kehittää puhelimen ja palvelujen toimintoja ja suorituskykyä sekä mukauttaa tarjontaansa. Jos HMD havaitsee matkapuhelimen esimerkiksi kuluttavan paljon akun varausta, käyttäjälle voidaan suositella akun käyttöaikaa pidentäviä asetuksia. HMD voi luovuttaa kerätyt tiedot kolmansien osapuolten sovelluskehittäjille, jotta nämä voivat parantaa sovelluksiaan ja palvelujaan. Luovutetut tiedot ovat anonyymeja, eikä niitä voi yhdistää käyttäjään eikä laitteeseen. &lt;br/> &lt;br/>Aktivointisijainnin (GPS) tieto kerätään kerran puhelimen aktivoinnin yhteydessä, jos käyttäjä on liittynyt käyttäjäkokemusohjelmaan. Jos käyttäjä ei liity käyttäjäkokemusohjelmaan, aktivointisijainnin (GPS-perusteista) tietoa ei kerätä. &lt;br/> &lt;br/>Käyttäjäkokemusohjelmasta voi halutessaan poistua laitteen asetuksissa.</string>
</resources>
